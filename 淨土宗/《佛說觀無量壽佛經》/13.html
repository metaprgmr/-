<html>
<head>
<meta charset="utf-8">
<title>觀經•十三觀</title>
<link rel="stylesheet" href="../../util/copyright.css">
<style>
a { color:#BB0; text-decoration:none }
@media screen {
  body { color:#6F6; background-color:#800 }
  hr { color:#cbb }
  pre { font-size:16px }
  pale { color:white }
  hilite { color:yellow }
}
@media print {
  .prelude { display:none }
  pre { font-size:16px }
  pale { color:#333 }
  hilite { font-weight:bold }
  pagebk { page-break-after: always }
}
</style>
</head>
<body>
<center><table><tr><td align="center">

<h1>佛說觀無量壽佛經•十三觀</h1>

</td></tr><tr><td>
<div class="prelude"><pre>
<pale>　　　　　　　　　　　　初觀：日想
　　　　　　　　　　　第二觀：水想
　　　　　　　　　　　第三觀：地想
　　　　　　　　　　　第四觀：樹想
　　　　　　　　　　　第五觀：八功德水想</pale>
　　　　　　　　　　　第六觀：總觀想（寶樹、寶地、寶池）<pale>
　　　　　　　　　　　第七觀：華座想
　　　　　　　　　　　第八觀：像想</pale>
　　　　　　　　　　　第九觀：遍觀一切色身相（念佛三昧）<pale>
　　　　　　　　　　　第十觀：觀觀世音菩薩真實色身相
　　　　　　　　　　第十一觀：觀大勢至色身相</pale>
　　　　　　　　　　第十二觀：普觀想
　　　　　　　　　　第十三觀：雜想

<pale>
　　　　　觀之通法</pale>：此想成時，一一觀之，極令了了。
　　　　　　　　　　閉目開目，不令散失。唯除食時，恆憶此事。
　　　　　　　　　　作此觀者名為正觀。若他觀者名為邪觀。

</pre>
<hr>
</div>

<pre>
<pale>時韋提希白佛言：『世尊！如我今者，以佛力故，見彼國土；
　　　　　　　　　若佛滅後，諸眾生等，濁惡不善，五苦所逼，
　　　　　　　　　云何當見阿彌陀佛極樂世界？』</pale>

<pale>初觀：日想</pale>
　　正坐西向，諦觀於日欲沒之處，令心堅住，專想不移，見日欲沒，狀如懸鼓。
　　既見日已，閉目開目，皆令明了。

<pale>第二觀：水想
第三觀：地想</pale>
　　次作水想，想見西方一切皆是大水。見水澄清，亦令明了，無分散意。
　　既見水已，當起冰想，見冰映徹，作琉璃想。

　　此想成已，見琉璃地，內外映徹，下有金剛，七寶金幢，擎琉璃地。
　　其幢八方，八楞具足，一一方面，百寶所成。一一寶珠，有千光明。
　　一一光明，八萬四千色，映琉璃地，如億千日，不可具見。
　　琉璃地上，以黃金繩，雜廁間錯，以七寶界，分齊分明。
　　一一寶中，有五百色光，其光如華，又似星月，懸處虛空，成光明臺。
　　樓閣千萬，百寶合成，於臺兩邊，各有百億華幢，無量樂器，以為莊嚴。
　　八種清風，從光明出，鼓此樂器，演說苦、空、無常、無我之音。

　　水想成已。名為<hilite>粗見極樂國地</hilite>。若得三昧，見彼國地，了了分明，不可具說。

<pale>第四觀：樹想</pale>
　　次觀寶樹。觀寶樹者，一一觀之，作七重行樹想。

　　一一樹高八千由旬。其諸寶樹，七寶華葉，無不具足。
　　一一華葉，作異寶色。琉璃色中，出金色光；玻璃色中，出紅色光；
　　　　　　　　　　　　瑪瑙色中，出硨磲光；硨磲色中，出綠真珠光。
　　珊瑚琥珀、一切眾寶以為映飾，妙真珠網彌覆樹上。
　　一一樹上，有七重網。
　　一一網間，有五百億妙華宮殿，如梵王宮。諸天童子，自然在中。
　　一一童子，五百億釋迦毗楞伽摩尼以為瓔珞。
　　其摩尼光，照百由旬，猶如和合百億日月不可具明。眾寶間錯，色中上者。

　　此諸寶樹，行行相當，葉葉相次。於眾葉間生諸妙華，華上自然有七寶果。
　　一一樹葉，縱廣正等二十五由旬。
　　其葉千色，有百種畫如天瓔珞，有眾妙華，作閻浮檀金色。
　　如旋火輪，宛轉葉間，涌生諸果，如帝釋瓶。
　　有大光明，化成幢旛，無量寶蓋。
　　是寶蓋中，映現三千大千世界，一切佛事。十方佛國，亦於中現。
　　見此樹已，亦當次第一一觀之，觀見樹莖、枝葉、華果，皆令分明。

<pale>第五觀：八功德水想</pale>
　　極樂國土，有八池水。一一池水，七寶所成。
　　其寶柔軟，從如意珠王生，分為十四支，
　　一一支作七寶妙色，黃金為渠，渠下皆以雜色金剛，以為底沙。
　　一一水中，有六十億七寶蓮華，一一蓮華，團圓正等十二由旬。
　　其摩尼水流注華間，尋樹上下。
　　其聲微妙，演說苦、空、無常、無我諸波羅密；復有讚歎諸佛相好者。
　　如意珠王涌出金色微妙光明，其光化為百寶色鳥，和鳴哀雅，
　　常讚念佛、念法、念僧。

<pale>第六觀：總觀想（寶樹、寶地、寶池）</pale>
　　眾寶國土，一一界上，有五百億寶樓。
　　其樓閣中，有無量諸天，作天伎樂。
　　又有樂器，懸處虛空，如天寶幢，不鼓自鳴。
　　此眾音中，皆說念佛、念法、念比丘僧。
　　此想成已，名為<hilite>粗見極樂世界</hilite>、寶樹、寶地、寶池。
<pale>
　　（說是語時，無量壽佛住立空中，觀世音、大勢至，是二大士，侍立左右。
　　　光明熾盛，不可具見，百千閻浮檀金色，不得為比。）

　　（若見此者，除無量億劫極重惡業，命終之後，必生彼國。）</pale>

<pale>第七觀：華座想</pale>
　　欲觀彼佛者，當起想念，於七寶地上，作蓮華想。

　　令其蓮華，一一葉上，作百寶色。
　　有八萬四千脈，猶如天畫。脈有八萬四千光，了了分明，皆令得見。
　　華葉小者，縱廣二百五十由旬。
　　如是蓮華，具有八萬四千葉；一一葉間，有百億摩尼珠王以為映飾。
　　一一摩尼珠，放千光明，其光如蓋，七寶合成，遍覆地上。
　　釋迦毗楞伽寶，以為其臺，此蓮華臺，八萬金剛甄叔迦寶，梵摩尼寶。
　　妙真珠網，以為校飾。
　　於其臺上，自然而有四柱寶幢，一一寶幢，如百千萬億須彌山，
　　幢上寶幔，如夜摩天宮，復有五百億微妙寶珠，以為映飾。
　　一一寶珠，有八萬四千光，一一光作八萬四千異種金色。
　　一一金色，遍其寶土，處處變化，各作異相。
　　或為金剛臺，或作真珠網，或作雜華雲，於十方面，隨意變現，施作佛事。
<pale>
　　（如此妙華，是本法藏比丘願力所成。
　　　若欲念彼佛者，當先作此華座想。作此想時，不得雜觀，皆應一一觀之，
　　　一一葉，一一珠，一一光，一一臺，一一幢，皆令分明。
　　　如於鏡中，自見面像。）</pale>
<pale>
　　（此想成者，滅除五萬億劫生死之罪，必定當生極樂世界。）</pale>

<pale>第八觀：像想</pale>
　　見此事已，次當想佛。所以者何？
　　諸佛如來，是法界身，入一切眾生心想中。
　　是故汝等，心想佛時，是心即是三十二相，八十隨形好，<hilite>
　　是心作佛，是心是佛。</hilite>
　　諸佛正遍知海，從心想生，是故應當一心繫念，諦觀彼佛，
　　多陀阿伽度，阿羅訶，三藐三佛陀。

　　想彼佛者，先當想像，閉目開目，見一寶像，如閻浮檀金色，坐彼華上。
　　見像坐已，心眼得開，了了分明。
　　見極樂國，七寶莊嚴，寶地寶池，寶樹行列，諸天寶幔，彌覆其上，
　　眾寶羅網，滿虛空中。
　　見如此事，極令明了，如觀掌中。

　　見此事已，復當更作一大蓮華，在佛左邊，如前蓮華，等無有異。
　　復作一大蓮華，在佛右邊。
　　想一觀世音菩薩像，坐左華座，亦作金色，如前無異。
　　想一大勢至菩薩像，坐右華座。
　　此想成時，佛菩薩像，皆放光明，其光金色，照諸寶樹。
　　一一樹下，亦有三蓮華，諸蓮華上，各有一佛二菩薩像，遍滿彼國。

　　此想成時，行者當聞水流光明，及諸寶樹，鳧鴈鴛鴦，皆說妙法。
　　出定入定，恆聞妙法，行者所聞，出定之時，憶持不捨，令與修多羅合。
　　若不合者，名為妄想；若與合者，名為<hilite>粗想見極樂世界</hilite>。
<pale>
　　（作是觀者，除無量億劫生死之罪，於現身中，得念佛三昧。）</pale>

<pale>第九觀：遍觀一切色身相（念佛三昧）</pale>
　　此想成已，次當更觀無量壽佛，身相光明。

　　無量壽佛，身如百千萬億夜摩天閻浮檀金色，
　　佛身高六十萬億那由他恆河沙由旬，眉間白毫，右旋宛轉，如五須彌山；
　　佛眼如四大海水，青白分明。身諸毛孔，演出光明，如須彌山。
　　彼佛圓光，如百億三千大千世界，於圓光中，有百萬億那由他恆河沙化佛。
　　一一化佛，亦有眾多無數化菩薩，以為侍者。
　　無量壽佛，有八萬四千相；
　　一一相中，各有八萬四千隨形好；
　　一一好中，復有八萬四千光明；
　　一一光明，遍照十方世界，念佛眾生，攝取不捨。
　　其光相好，及與化佛，不可具說。
　　但當憶想，令心眼見，見此事者，即見十方一切諸佛。
　　以見諸佛故，名<hilite>念佛三昧</hilite>。

　　作是觀者，名觀一切佛身。
　　以觀佛身故，亦見佛心。佛心者，大慈悲是。以無緣慈攝諸眾生。
　　作此觀者，捨身他世，生諸佛前，得<hilite>無生忍</hilite>。
　　是故智者，應當繫心，諦觀無量壽佛。
　　觀無量壽佛者，從一相好入，但觀眉間白毫，極令明了。
　　見眉聞白毫相者，八萬四千相好，自然當現。
<pale>
　　（見無量壽佛者，即見十方無量諸佛。得見無量諸佛故，諸佛現前授記。）</pale>

<pale>第十觀：觀觀世音菩薩真實色身相</pale>
　　見無量壽佛，了了分明已，次亦應觀觀世音菩薩。

　　此菩薩身長八十萬億那由他由旬，身紫金色，頂有肉髻，
　　項有圓光，面各百千由旬。其圓光中，有五百化佛，如釋迦牟尼。
　　一一化佛，有五百化菩薩，無量諸天，以為侍者。
　　舉身光中，五道眾生，一切色相，皆於中現。
　　頂上毗楞伽摩尼寶，以為天冠。其天冠中，有一立化佛，高二十五由旬。
　　觀世音菩薩，面如閻浮檀金色，眉間毫相，備七寶色，流出八萬四千種光明。
　　一一光明，有無量無數百千化佛。
　　一一化佛，無數化菩薩以為侍者，變現自在，滿十方世界。
　　臂如紅蓮華色，有八十億微妙光明，以為瓔珞。其瓔珞中，普現一切諸莊嚴事。
　　手掌作五百億雜蓮華色，手十指端，一一指端，有八萬四千畫，猶如印文。
　　一一畫有八萬四千色，一一色有八萬四千光，其光柔軟，普照一切。
　　以此寶手，接引眾生。
　　舉足時，足下有千輻輪相，自然化成五百億光明臺；
　　下足時有金剛摩尼華，布散一切，莫不彌滿。
　　其餘身相，眾好具足，與佛無異。唯頂上肉髻，及無見頂相，不及世尊。
<pale>
　　（作是觀者，不遇諸禍，淨除業障，除無數劫生死之罪。
　　　如此菩薩，但聞其名，獲無量福，何況諦觀？）

　　（若有欲觀觀世音菩薩者，先觀頂上肉髻，次觀天冠，其餘眾相，
　　　亦次第觀之，悉令明了，如觀掌中。）</pale>

<pale>第十一觀：觀大勢至色身相</pale>
　　次觀大勢至菩薩，此菩薩身量大小，亦如觀世音。

　　圓光面各百二十五由旬，照二百五十由旬。舉身光明，照十方國，作紫金色。
　　有緣眾生，皆悉得見。
　　但見此菩薩，一毛孔光，即見十方無量諸佛，淨妙光明。
　　是故號此菩薩名無邊光。以智慧光，普照一切，令離三塗，得無上力。
　　是故號此菩薩，名大勢至。

　　此菩薩天冠，有五百寶華。一一寶華，有五百寶臺。
　　一一臺中，十方諸佛淨妙國土，廣長之相，皆於中現。
　　頂上肉髻，如鉢頭摩華。於肉髻上，有一寶瓶，盛諸光明，普現佛事。
　　餘諸身相，如觀世音，等無有異。
　　此菩薩行時，十方世界，一切震動，當地動處，有五百億寶華。
　　一一寶華，莊嚴高顯，如極樂世界。
　　此菩薩坐時，七寶國土，一時動搖。

　　從下方光明佛剎，乃至上方光明王佛剎，於其中間，無量塵數分身無量壽佛，
　　分身觀世音，大勢至，皆悉雲集極樂國土，畟塞空中，坐蓮華座，演說妙法，
　　度苦眾生。
<pale>
　　（作是觀者，除無數劫阿僧祗生死之罪，不處胞胎，常遊諸佛淨妙國土。）</pale>

<pale>第十二觀：普觀想</pale>
　　見此事時，當起自身生於西方極樂世界，
　　於蓮華中，結跏趺坐，作蓮華合想，作蓮華開想。
　　蓮華開時，有五百色光，來照身想，眼目開想，見佛菩薩，滿虛空中。
　　水鳥樹林，及與諸佛所出音聲，皆演妙法，與十二部經合。
　　若出定之時，憶持不失，見此事已，名<hilite>見無量壽佛極樂世界</hilite>。
<pale>
　　（無量壽佛，化身無數，與觀世音，及大勢至，常來至此，行人之所。）</pale>

<pale>第十三觀：雜想</pale>
　　若欲至心，生西方者，先當觀於一丈六像，在池水上。
　　無量壽佛，身量無邊，非是凡夫心力所及。
　　然彼如來宿願力故，有憶想者，必得成就。
　　但想佛像，得無邊福，況復觀佛，具足身相？
　　阿彌陀佛，神通如意，於十方國，變現自在。
　　或現大身，滿虛空中；或現小身，丈六八尺；所現之形，皆真金色。
　　圓光化佛，及寶蓮華，如上所說。
　　觀世音菩薩，及大勢至，於一切處，身同眾生。
　　但觀首相，知是觀世音，知是大勢至，此二菩薩助阿彌陀佛普化一切。
</pre>
<hr>

<span class="copyright"></span>

</td></tr></table></center>

</body></html>
